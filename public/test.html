<p>Fortætning af parcelhuskvartererne skal ske på en sådan måde, at områdernes kvaliteter bevares. En fortætning skal være en positiv tilføjelse til nærmiljøet. En fortætning må ikke bryde et ellers homogent bebyggelsesmønster.</p>
<p>Ny bebyggelse skal indpasses efter områdets skalaforhold såsom bygningshøjde, bygningsvolumen, gadens profil, beliggenhed på grunden og facaderytme i gadebilledet. Yderligere skal ny bebyggelse tilpasses områdets karakter i form af facadeprofil, sokkelhøjde, tagform og materialevalg. Disse krav udelukker ikke moderne arkitektur af god kvalitet.</p>
<p><img alt="" border="0" height="578" src="/images/kp18/bo/thumbs3/7_eksisterende_parcelhuskvarter_stor.jpg" width="769"></p>
<p class="billedtekst">Eksisterende parcelhuskvarter. 19% bebyggelse.</p>

<p><img alt="" border="0" height="596" src="/images/kp18/bo/thumbs3/8_fortaetning_med_dobbelthus_stor.jpg" width="770"></p>
<p class="billedtekst">Fortætning med dobbelthus i 1½ etage. 35% bebyggelse.</p>

<p><img alt="" border="0" height="112" src="/images/kp18/bo/thumbs3/9_principtegning_for_gadeforloeb_med_nyt_taetlavt_byggeri_stor.jpg" width="767"></p>
<p class="billedtekst">Principtegning for gadeforløb med nyt tæt-lavt byggeri.</p>

<p>Det skal sikres, at grundstørrelsen muliggør kvalitet i arkitekturen samt indretning af anvendelige opholdsarealer og hensigtsmæssige adgangs- og parkeringsforhold.</p>
<p>I parcelhuskvarteret er vejen det sted, hvor man møder sin nabo, det er kvarterets fællesrum, mens den private grund er der, hvor man trækker sig tilbage. Nye tæt-lave boliger bør ikke underminere dette hierarki og skal derfor som udgangspunkt alle have direkte adgang fra boligvejen.</p>
<p>Ved grunde med adgang fra trafikveje fungerer vejen dog ikke som et fællesrum i samme grad, og kravet om direkte adgang fra vej kan derfor fraviges. I disse tilfælde skal der i stedet for etableres et anvendeligt og velbeliggende fællesrum eller mødested i den nye bebyggelse, hvor alle boliger har direkte adgang fra.</p>
<p>Den samme fravigelse kan ske i tilfælde hvor bebyggelsesstrukturen i nærområdet er meget blandet, hvor der eksempelvis i forvejen er bygget ind i haverummet flere steder, eller hvor der allerede er flere tæt-lave bebyggelser.</p>
<p>Det er desuden vigtigt, at der kun fortættes i områder, hvor adgangsvejen kan håndtere den øgede trafikmængde en fortætning på tre eller flere boliger vil medføre. Det betyder, at det for eksempel ikke vil være hensigtsmæssigt, at fortætte for enden af en blind vej uden vendemulighed, en smal grusvej eller lignende.</p>
<p>Underudstykning af arealer er betinget af ovenstående principper.</p>